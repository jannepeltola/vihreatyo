+++
draft = false
weight = 114
description = " Vasemmistolainen talouskeskustelu sai uutta virtaa Pikettyn ..."
title = "Tulojen ja varallisuuden jaon logiikka "
bref = ""
toc = false
+++



Vasemmistolainen talouskeskustelu sai uutta virtaa Pikettyn 
-raamatun julkaisusta. Havainto, että pääoma tuottaa
pitkällä aikavälillä työtä enemmän oli ansiokkaasti tilastoaineistolla
perusteltu ja johtopäätös varallisuuden kasautumisesta on todellinen
uhka. Pikettyä lukiessa on luonnollisesti pidettävä mielessä esimerkiksi
Gregory Mankiwin ansiokas kritiikki, jossa osoitetaan useiden jo
olemassa olevien yhteiskunnallisten rakenteiden suitsivan tehokkaasti
dynastioiden syntyä.[^1]
 Siksi seuraavassa keskitytään tulonjaon vähemmän
puhuttuun puoleen: korkeasti tuottavien ammattien motivaatiotekijöihin
ja niiden yhteyteen tulonjakoon.

Motivaation lisäksi tulojen ja varallisuuden muodostumisperusteet ovat
myös olennaisia yhteiskunnan turvaverkkojen toimintalogiikan kannalta.
Kiinteät, elinkustannuksiin sidotut palkat ovat merkittävä tekijä siinä,
miksi makrotaloudessa nähdään liiketoimintasyklejä. Jos palkat ja
ostovoima joustaisivat tehokkaammin ajassa, voitaisiin suhdannevaihtelua
keventää merkittävästi. Naiivisti voisi ajatella, että
pääomapainotteisempi palkitseminen olisi helppo ratkaisu.[^2]
 Käytännössä
kuitenkin pääomapalkitseminen palkitsee ylikorostuneesti niitä, joilla
pääomaa on vanhastaan, sillä veroseuraamukset, pääoman hallinnan
kustannukset ja huonoista valinnoista seuraava urapalkkakehityksen

ovat pienituloisille suuria. Onko siis
löydettävissä palkitsemismalli, joka ei lankea tähän ansaan?

Teollisen yhteiskunnan logiikka oli hyvin yksinkertainen: rakennetaan
tehdas, palkataan henkilökunta ja osoitetaan heille paikka koneistossa
ja tuotetaan hyödykkeitä niin että marginaalikustannus on
marginaalituoton verran. Jos tuotto ei ollut riittävää, voitiin
optimoida prosesseja.[^3]
 Tällaisessa ympäristössä oli luontevaa, että
pääoma myös palkitaan tuloksesta: tuottoa ei olisi olemassa ilman
tehdasta ja työvoimaa kannattaa kompensoida suoritteesta.

Modernissa tietotyöhön keskittyvässä yrityksessä seinät eivät enää
olekaan yhtä tärkeitä. Nyt suurin osa yrityksen arvonlisästä syntyy
tekijöiden osaamisen jalostamisesta tuotteeksi, joka kohtaa markkinoiden
tarpeet ja luo arvoa. Osaajien palkat eivät kuitenkaan ole halpoja:
tuotteen kehittäminen maksaa paljon, koska parhaat osaajat myös haluavat
parasta palkkaa. Samaten tuotteen markkinointi erityisesti
kuluttajamarkkinoilla on kallista: Applen sovelluskaupassa top-10:een
nouseminen on miljoonainvestointi, eikä takaa vielä mitään pysymisestä
listoilla.[^4]
 On kuitenkin selvää, että työn arvo on noussut vähintään
pääomaan rinnasteiseksi: kumpaakin tarvitaan, jotta voidaan rakentaa
kestävää ja kannattavaa liiketoimintaa.

Eikö korkea palkka ole riittävä palkkio tuottavuudesta? Työn hinta
muodostuu markkinoilla, eikä ole suoraan sidoksissa yksilön
tuottavuuteen. Työehtosopimusjärjestelmä ankkuroi palkkojen alapään, mutta mitä yksilöllisempi osaaminen yksilöllä on, sitä
yrittäjämäisemmin hän voi ulosmitata tämän osaamisen tuottaman
arvonlisän yritykselle, mutta tämä voi tapahtua vasta kun arvo on
osoitettu.[^5]
 Kasvuyrityksen alkuvaiheissa ei ole varaa maksaa
markkinapalkkoja, mutta tästä kompensoidaan tyypillisesti potilla
pääomaa, jota usein luovutetaan tipoittain ajan yli sitouttamiskeinona.
Tämä on toisaalta fiksua, mutta toisaalta pääoman ehdoilla tapahtuvaa
palkitsemista.

Osakeyhtiöjärjestelmä syntyi mahdollistamaan kolonialistisen
maustekaupan, jossa pääoma otti riskiä varustamalla laivoja. Tämä oli
riskialtis, puhtaasti pääomavetoinen toiminta jossa varhain mukaan
tullut pääoman tarjoaja sai pysyviä tuottoja pääomalleen osakkeen
kautta. Ei ole selvää, että tämä järjestelmä on enää tietotyön
ympäristössä täysin validi.

Oikeudenmukaisempaa yksilölle olisi saada sitä suurempi osuus yrityksen
tuotoista mitä enemmän hän on sille tuottanut. Osuuskuntajärjestelmässä
pääoma (eli osakkeiden myynti) katsotaan velaksi, jota maksetaan
takaisin korkojen kera, mutta osallistuminen (eli osuuksien ostaminen ja
palveluiden käyttäminen) katsotaan toiminnaksi, joka oikeuttaa osuuteen
osuuskunnan ylijäämästä (eli voitosta).[^6]
 Työosuuskunnassa siis eniten
töitä tehnyt saa suurimman osuuden ylijäämästä ja pääoman tarjoajan
panosta maksetaan takaisin kun liiketoiminta sen sallii.

Ei ole kohtuutonta sanoa, että osuuskunta-ajattelu lyö yli toiseen
suuntaan: pääoma ottaa riskiä, ja sitä vastaan on kohtuullista odottaa
kiinteää korkoa parempaa palautusta. Mutta onko riski riittävä oikeutus
rajattomaan tuottokattoon?[^7]
 Onko pääoma niin välttämätöntä, että siitä
tulee saada pysyvä osuus yrityksen tuotosta? Toisaalta: tuleeko minkään
oikeuttaa pysyvään osuuteen liiketoiminnan tuotoista?

Piketty perustelee kirjassaan Capital in the 21st Century laajalla
tilastoaineistolla käsitystään, että pääoma tuottaa systemaattisesti
paremmin kuin työ. Osa tästä vaikutuksesta syntyy varmasti siitä, että
työtä joutuu tekemään aina uudestaan, kun taas osakkeet tuottavat
osinkovirtaa ajasta ikuisuuteen.[^8]
 Olisi siis perusteltua siirtyä
tuotonjakoajattelussamme suuntaan, jossa pääoman etuja kevennetään ja
työvoiman tulokaarta pidennetään.[^9]

Osuuskuntajärjestelmä tarjoaa hyvän pohjan kestävämmälle kehitykselle:
järjestelmä, jossa työtä tekevät osuudenomistajat saavat ylijäämän
palautusta suhteessa työpanoksensa arvoon kuulostaa oikeudenmukaiselta,
mutta myös pääomalle tulee tarjota mahdollisuus saada ylituottoa taatun
velkakoron yli. Tähän voisi olla tarkoituksenmukaista rakentaa malli,
jossa pääoman tuottavuutta arvioidaan samalta viivalta kuin työn
tuottavuutta.[^10]
 Käytännössä tällainen malli on helposti manipuloitavissa
kirjanpitotempuilla ja muilla toimivan johdon erikoisuuksilla, joten
yksinkertainen ``osake on työtunti''-malli voisi olla parempi.

Käytännössä pääoman tuottoon sidottu malli lisäisi varmasti
osakkeenomistajien puuttumista toimivan johdon työskentelyyn, koska
laadukkaaseen markkinointiin investoitu euro tuottaa varmasti enemmän
etua kuin komea toimisto ja pääoman intressissä olisi maksimoida
tuottoaan. Tätä vastaan tarvittaisiin työntekijädemokratiaa, jossa
työntekijöillä olisi yhtäläisesti valtaa yhtiökokouksissa. Tämä taas
sotii modernia corporate governance -ajattelua vastaan[^11]
, jossa katsotaan
että yhtiön eri instituutioilla on selkeät omat tehtävänsä eikä toimivan
johdon tulisi sekaantua omaan palkitsemiseensa.

Mutta ehkä myös pääoman ehdoilla rakennetut corporate governance
-säännöt ovat eläneet aikansa, ja on aika rakentaa uusi
governance-malli, jossa työntekijät ja pääoma työskentelevät yhdessä
yhteisten palkkioiden eteen. Governance-mallin tulisi mahdollistaa
mahdollisimman joustava yhteistyö, valtasuhteiden evoluutio tilanteiden
muuttuessa ja kuitenkin olla riittävän dynaaminen, jotta pystytään
toimimaan muuttuvilla markkinoilla.

[^1]: Piketty on sekä oikeassa että väärässä, ja tulonjakokeskustelu aivan kummallisilla raiteilla. 
[^2]: Onko palkkaperustainen palkitseminen ylipäätään makrotaloudellisesti paras ratkaisu?
[^3]: Teollisissa prosesseissa tuotannon tekijät olivat usein keskenään vaihdannaisia, jolloin pääoma määritti menestystä.
[^4]: Rahalla ja investoinneilla on yhä väliä, mutta enenevissä määrin työn (eli sen tekijöiden) laadulla on enemmän väliä. Työ jalostaa pääoman uudeksi pääomaksi.
[^5]: Palkat muodostuvat markkinoilla, eivätkä tehdyn työn arvonlisästä. Pääoman palkkio taas muodostuu markkinoilla.
[^6]: Osuuskuntajärjestelmässä on luotu erilainen yritystalouden kulttuuri, jossa tase on tuloslaskelmaa tärkeämpää ja työpanoksesta palkitaan.
[^7]: Mikä oikeuttaa osakkeenomistajan ikuisen oikeuden osinkoon kertasuoritteesta?
[^8]: Työ on jatkuva suorite, pääomapanos kertasuorite.
[^9]: Tästä syntyy luonnollisesti paljon verotuksellisia kysymyksiä: vihreä taloustiede pyrkii ohjaamaan verotuksen työstä haittoihin ja tämä ajatus sotii jossain määrin sitä vastaan.
[^10]: Miten pääoman ja työn arvostus voitaisiin tuoda samalle viivalle?
[^11]: Corporate governance -rakenteet on mietittävä uusiksi, jos työpaikkademokratiaa ja työntekijöiden palkitsemista halutaan kasvattaa.
