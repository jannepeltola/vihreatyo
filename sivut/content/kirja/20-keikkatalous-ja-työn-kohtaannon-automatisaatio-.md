+++
draft = false
weight = 262
description = " Taloustieteellinen selitys organisaatioiden olemassaoloon on se, että organisaatio vähentää työn tekemisen transaktiokustannusta ja -viivettä..."
title = "Keikkatalous ja työn kohtaannon automatisaatio "
bref = ""
toc = false
+++



Taloustieteellinen selitys organisaatioiden olemassaoloon on se, että
organisaatio vähentää työn tekemisen transaktiokustannusta ja -viivettä.
Selkokielellä tämä tarkoittaa sitä, että kun meillä organisaatiossa on
sovittu, kuka tekee mitäkin, ei tarvitse joka päivä selvittää, millaista
työtä olisi tehtäväksi ja etsiä työlle tekijät, ketkä pahimmillaan pitää
perehdyttää tehtäviinsä. Toisin sanoen organisaatio on tehokas tapa
ratkaista kohtaanto-ongelma. Laajan ja mutkikkaan liiketoiminnan pyörittäminen olisi
mahdotonta ilman organisaatiota.

Vaan mitä jos meillä olisi digitaalinen alusta, josta löytyy kaikki työ
ja tekijät, ja alusta optimoisi, kuka tekee mitäkin? Näin työn
transaktiokustannus voitaisiin minimoida ilman organisaatioita, eikä
niitä enää tarvittaisi.[^1]
 Teknologia mahdollistaa tämän yhä laajemmin, ja
työn alustatalous eli digitaalinen keikkatalous on kenties suurin
tämänhetkinen työmarkkinan muutosvoima. Tästä esimerkkeinä ovat mm. Uber
ja Wolt, jotka ratkaisevat kuluttajien kuljetustarpeiden sekä
taksikuskien ja ruokalähettien välistä kohtaantoa algoritmien voimalla.

Vaan miksi keikkatalous on lyönyt läpi juuri taksien ja ruokalähettien
kohdalla? Ensinnäkin: näissä työtehtävä on yksinkertainen, selkeästi
määritetty ja sen suorittaminen vie vain hetken. Siksi ala on ollut
helppo digitalisoida. Toisekseen: työsuorituksen viedessä vain hetken
pitää kohtaanto ratkaista lukuisia kertoja päivässä, mikä olisi
hitaampaa, kalliimpaa ja virhealttiimpaa ihmistyövoimalla. Siksi ala on
ollut kannattavaa digitalisoida.[^2]

Nyt alustoille on siirtymässä tätä vähän mutkikkaampi työ, kuten eri
alojen lyhyet sijaistukset ja avustavien tehtävien lyhyet keikat.
Pitkällä tähtäimellä jopa pitkäjänteinen asiantuntijatyö tulee
siirtymään enenevissä määrin alustoille. [^3]
 Kilpailevia alustoja on jo
tuloillaan eri toimialoille. Tämä tulee mullistamaan monia toimialoja,
mutta saattaa iskeä erityisesti keikkatyötä pidempään edustaneisiin
vuokratyö- ja konsulttifirmoihin.

Keikkataloutta soimataan siitä, että ihmisistä tehdään pakkoyrittäjiä
(tai työtä tehdään nollatuntisopimuksilla). Yritykset perustelevat
ratkaisua puolin ja toisin joustavuudella, ja sillä, että ne pystyvät
näin työllistämään muuten vaikeasti työllistyviä henkilöitä. Kuitenkin
näin yrityksen riskejä ja maksuja ulkoistetaan työntekijöille sekä
kierretään työlakien ja -ehtojen noudattamista. Sekä Suomessa että
muualla EU:ssa onkin tehty tulkintoja, että ruokalähetit ovat
työsuhteessa ja sääntelyn pitäisi olla sen mukaista. Ammattiliitot ovat
samaa mieltä, ja ne vaativatkin lakiin kanneoikeutta voidakseen edistää
kaikkien lähettien oikeuksia kerralla.[^4]

Vaan mitä on työsuhde? Jos vertaa sitä freelancerina toimimiseen, on se
erittäin kallis vakuutuksenomainen palvelupaketti, johon sisältyy mm.
ansioturva sekä osaamisen myynti- ja kehityspalvelut. Jos
pakkoyrittäjyys korvaa työsuhteen, algoritmi esihenkilön ja alusta
organisaation, herää kysymys, mitä näistä palveluista jää jäljelle.
[^5]

Jos ihmiset eivät saa tukea osaamisen kehittämiseen, jäävätkö he
pitkiksi ajoiksi tekemään samoja kapean osaamisen tehtäviä? Vai voiko
alustalta ostaa palveluita osaamisen kehittämiseen? Vai ovatko nämä
palvelut automatisoitu siten, että alusta laskee kullekin henkilölle eri
koulutusten tuotto-odotukset?[^6]

Työsuhde tarjoaa tyypillisesti myös pääsylipun osaksi työyhteisöä. Kuten
mainittua, yhteenkuuluvuus on psykologinen perustarve, jonka olisi tärkeä
toteutua myös töissä. Pitkäjänteisemmässä keikkatyössä työyhteisö
saattaa muodostua luonnollisesti niistä, joiden kanssa työskentelee
päivittäin. Mutta jäävätkö yksinäistä lyhyttä keikkaa tekevät ilman
työyhteisöä ja altistuvat siten pahoinvoinnille? [^7]

Työn kohtaannon lisäksi automatisoituvat useat muut työtehtävät ja jopa
kokonaiset ammatit.

[^1]: Alustajärjestelmät ratkaisevat työn kohtaanto-ongelmaa eli tarjoavat organisaation edut ilman organisaatiota.
[^2]: Taksit ja ruokalähetit olivat luonteva ensimmäinen askel digitalisoinnille.
[^3]: Pitkällä tähtäimellä jopa pitkäjänteinen asiantuntijatyö tulee siirtymään alustoille.
[^4]: Pakkoyrittäjyyteen liittyy selkeitä eettisiä ongelmia.
[^5]: Jos pakkoyrittäjyys korvaa työsuhteen, algoritmi esihenkilön ja alusta organisaation, herää kysymys, mitä työsuhteen hyödyistä jää jäljelle.
[^6]: Lukkiutuvatko keikkatyöntekijät kapeaan työmarkkinakoloon?
[^7]: Altistuvatko keikkatyöntekijät lisätyöpahoinvoinnille?
